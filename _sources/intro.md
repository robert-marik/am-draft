
# Aplikovaná matematika


Zde najdete učební texty k předmětu [Aplikovaná matematika](https://robert-marik.github.io/pages/am) vyučovaného na LDF MENDELU v Brně. 

* Díky parciálním derivacím (přednáška 1) se naučíme se sledovat reakci sledované veličiny na změny ve vstupních datech. Například jak se mění teplota v daném místě stěny s časem, nebo jak se mění teplota ve stejném časovém okamžiku napříč stěnou.
* Díky gradientu (přednáška 2) se naučíme sledovat změny ve vícerozměrných prostorech. To se například uplatní například pokud sledujeme chování teploty ve stěně, ale vlivem efektů u krajů stěn nestačí úlohu uvažovat jednorozměrně, skrz stěnu.
* Také se naučíme gradient přepočítávat na tok a později (přednáška 3) tuto znalost dále rozvineme. Naučíme se pomocí pojmu divergence sledovat změny toku a díky tomu budeme moci sestavit jakousi bilanci, která vede k jednotné teorii pro formulaci teplotního pole v materiálu, vlhkostního pole v materiálu a dalších.
* Poté se seznámíme (přednáška 4) s pojmem rotace vektorového pole, který nás informuje o možnosti zavést v libovolném vektorovém poli obdobu potenciální energie a s křivkovým integrálem (přednáška 5), který tuto veličinu umí najít pomocí výpočtu práce po křivce.
* Tím se dostaneme do světa zobecňování integrálu a po křivkovém integrálu se naučíme (přednáška 6) integrovat ve dvourozměrné oblasti pomocí dvojného integrálu. To se hodí například k nalezení celkové energie v tělese, kde je teplota rozložena nerovnoměrně.
* Vybaveni dvojným a křivkovým integrálem se naučíme použitím Greenovy věty (přednáška 7) realizovat přechod mezi lokálními a globálními tvary fyzikálních zákonů a tím modelovat vedení tepla nebo vlhkosti nejenom pro dané místo materiálu, ale pro konečně velký objem, tj. v měřitelných pojmech.
* Protože fyzikální zákony jsou přirozeně formulovány pomocí derivací, v praktických aplikacích se setkáváme s rovnicemi, kde neznámé jsou funkce a rovnicích figurují i derivace těchto neznámých hledaných funkcí. Jedná se o diferenciální rovnice a budeme se jim věnovat v několika přednáškách. Nejprve ty opravdu nejednodušší, které poslouží k řešení speciálních případů rovnice vedení tepla, ale i k modelování jevů, kde se veličiny mění rychlostí související s hodnotami těchto veličin (přednáška 8). Například chladnutí kávy, které probíhá tím intenzivněji, čím je teplotní rozdíl kávy a okolí větší.
* Poté si ukážeme (přednáška 9), že mnoho rovnic má předem danou strukturu řešení. Je to něco jako skutečnost, že pro zadání přímky mi stačí bod a směr, pro zadání roviny bod a dva směry. Stačí tyto charakteristiky a máme všechny body přímky, roviny, nebo všechny funkce, které vyhovují lineární rovnici.
* To využijeme (přednáška 10) pro popis chování řešení některých soustav diferenciálních rovnic, které modelují úlohy z mechaniky, ale i ekologie či dnes populární teorie epidemií.
* Některé modely je vhodné vyjadřovat pomocí rovnic obsahujících derivace druhého řádu (přednáška 11), což bude problematika využitelná například v mechanice, při studiu kmitů nebo selhávání nosníků. 
